<p>
<font color='red'><strong><big><big><big>В</big></big></big></strong></font>о и҆́мѧ ѻ̓ц҃а̀ и҆ сн҃а и҆ ст҃а́гѡ дх҃а. А̓ми́нь.
</p>

<p>
<font color='red'><strong><big>Г</font></big></strong>дⷭи і҆и҃се хрⷭтѐ, сн҃е бж̃їй, мл҃твъ ра́ди пречⷭтыѧ твоеѧ̀ мт҃ре, и҆ всѣ́хъ ст҃ы́хъ, поми́лꙋй на́съ, а҆ми́нь.
</p>

<p>
<font color='red'><strong><big>С</font></big></strong>ла́ва тебѣ̀, бж̃е на́шъ, сла́ва тебѣ̀.
</p>

<p><font color='red'><strong><big>Ц</big></strong></font>р̃ю̀ нбⷭный, ѹ҆тѣ́шителю, дш҃е и҆́стины, и҆́же вездѣ̀ сы́й, и҆ всѧ̑ и҆сполнѧ́ѧй, сокро́вище бл҃ги́хъ, и҆ жи́зни пода́телю, прїидѝ и҆ всели́сѧ въ ны̀, и҆ ѡ̓чⷭти ны̀ ѿ всѧ́кїѧ скве́рны и҆ спасѝ, бл҃же, дꙋ́шы на́шѧ.</p>

<p>
<font color='red'><strong><big>С</big></strong></font>т҃ы́й бж̃е, ст҃ы́й крѣ́пкїй, ст҃ы́й безсме́ртный, поми́лꙋй на́съ.
<font color='red'> Три́жды.</font>
</p>

<p><font color='red'>Сла́ва, и҆ ны́нѣ:</font></p>

<p><font color='red'><strong><big>П</big></strong></font>рест҃а́ѧ трⷪце, поми́лꙋй на́съ: гдⷭи, ѡ̓чⷭти грѣхѝ на́шѧ: влⷣко, простѝ беззакѡ́нїѧ на̑ша: ст҃ы́й, посѣтѝ и҆ и҆сцѣлѝ не́мѡщи на́шѧ, и҆́мене твоегѡ̀ ра́ди.</p>

<p>
<font color='red'><strong><big>Г</big></strong></font>дⷭи, поми́лꙋй.

<font color='red'><small>
Три́жды.
</small></font>

<font color='red'>
Сла́ва, и҆ ны́нѣ: 
</font>
<font color='red'><strong><big>Ѻ̓́</font></big></strong>ч҃е на́шъ:
</p>

   
<p>
<font color='red'><strong><big>П</font></big></strong>оми́лꙋй на́съ, гдⷭи, поми́лꙋй на́съ: всѧ́кагѡ бо ѿвѣ́та недоꙋмѣ́юще, сїю́ ти мл҃твꙋ, ꙗ҆́кѡ влⷣцѣ грѣ́шнїи прино́симъ: поми́лꙋй на́съ.
</p>

<p>
<font color='red'>Сла́ва: </font><font color='red'><strong><big>Г</font></big></strong>дⷭи, поми́лꙋй на́съ, на тѧ́ бо ѹ҆пова́хомъ: не прогнѣ́вайсѧ на ны̀ ѕѣлѡ̀, нижѐ помѧнѝ беззако́нїй на́шихъ, но при́зри и҆ ны́нѣ ꙗ҆́кѡ бл҃гоꙋтро́бенъ, и҆ и҆зба́ви ны̀ ѿ вра̑гъ на́шихъ: ты́ бо є҆сѝ бг҃ъ на́шъ, и҆ мы̀ лю́дїе твоѝ, всѝ дѣла̀ рꙋкꙋ̀ твоє́ю, и҆ и҆́мѧ твоѐ призыва́емъ.
</p>

<p>
<font color='red'>И̓ ны́нѣ: </font><font color='red'><strong><big>М</font></big></strong>илосе́рдїѧ двє́ри ѿве́рзи на́мъ, бл҃гослове́ннаѧ бцⷣе, надѣ́ющїисѧ на тѧ̀ да не поги́бнемъ, но да и҆зба́вимсѧ тобо́ю ѿ бѣ́дъ, ты́ бо є҆сѝ сп҃се́нїе ро́да хрⷭтїа́нскагѡ.
</p>

<p>
<font color='red'><strong><big>Г</font></big></strong>дⷭи, поми́лꙋй, <font color='red'>в҃і.</font>
</p>

<p>
<font color='gray'><small>Мл҃тва а҃, ст҃а́гѡ мака́рїа вели́кагѡ, къ бг҃ꙋ ѻ̓ц҃ꙋ̀:</small></font>
<br>
<font color='red'><strong><big>Б</font></big></strong>ж̃е вѣ́чный, и҆ цр̃ю̀ всѧ́кагѡ созда́нїѧ, сподо́бивый мѧ̀ да́же въ ча́съ се́й доспѣ́ти, прости́ ми грѣхѝ, ꙗ҆̀же сотвори́хъ въ се́й де́нь, дѣ́ломъ, сло́вомъ и҆ помышле́нїемъ: и҆ ѡ̓чⷭти гдⷭи смире́ннꙋю мою̀ дꙋ́шꙋ ѿ всѧ́кїѧ скве́рны пло́ти и҆ дꙋ́ха, и҆ да́ждь мѝ гдⷭи, въ нощѝ се́й со́нъ прейтѝ въ ми́рѣ: да воста́въ ѿ смире́ннагѡ мѝ ло́жа, бл҃гоꙋгождꙋ̀ прест҃о́мꙋ и҆́мени твоемꙋ̀ во всѧ̑ дни̑ живота̀ моегѡ̀, и҆ поперꙋ̀ борю́щыѧ мѧ̀ врагѝ плотскі̑ѧ и҆ безплѡ́тныѧ: и҆ и҆зба́ви мѧ̀, гдⷭи, ѿ помышле́нїй сꙋ́етныхъ, ѡ̓сквернѧ́ющихъ мѧ̀ и҆ по́хотей лꙋка́выхъ. Ꙗ̓́кѡ твоѐ є҆́сть црⷭтво, и҆ си́ла и҆ сла́ва, ѻ̓ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.
</p>

<p>
<font color='gray'><small>Мл҃тва в҃, ст҃а́гѡ а҆нтїо́ха, ко гдⷭꙋ на́шемꙋ і҆и҃сꙋ хрⷭтꙋ̀:</small></font>
<br>
<font color='red'><strong><big>В</font></big></strong>седержи́телю, сло́во ѻ̓́ч҃ее, са́мъ соверше́нъ сы́й, і҆и҃се хрⷭтѐ, мно́гагѡ ра́ди милосе́рдїѧ твоегѡ̀, никогда́же ѿлꙋча́йсѧ менѐ, раба̀ твоегѡ̀, но всегда̀ во мнѣ̀ почива́й. і҆и҃се, до́брый па́стырю твои́хъ ѻ̓ве́цъ, не преда́ждь менѐ крамолѣ̀ ѕмїи́нѣ, и҆ жела́нїю сатанинꙋ̀, не ѡ̓ста́ви менѐ, ꙗ҆́кѡ сѣ́мѧ тлѝ во мнѣ̀ є҆́сть. ты̀ ѹ҆́бѡ, гдⷭи бж̃е покланѧ́емый, цр̃ю̀ ст҃ы́й, і҆и҃се хрⷭтѐ, спѧ́ща мѧ̀ сохранѝ немерца́ющимъ свѣ́томъ, дх҃омъ твои́мъ ст҃ы́мъ, и҆́мже ѡ̓ст҃и́лъ є҆сѝ твоѧ̑ ѹ҆ченикѝ. да́ждь, гдⷭи, и҆ мнѣ̀, недосто́йномꙋ рабꙋ̀ твоемꙋ̀, сп҃се́нїе твоѐ на ло́жи мое́мъ: просвѣтѝ ѹ҆́мъ мо́й свѣ́томъ ра́зꙋма ст҃а́гѡ є҆ѵⷢлїѧ твоегѡ̀: дꙋ́шꙋ любо́вїю крⷭта̀ твоегѡ̀: срⷣце чистото́ю словесѐ твоегѡ̀: тѣ́ло моѐ твое́ю стра́стїю безстра́стною, мы́сль мою̀ твои́мъ смире́нїемъ сохранѝ, и҆ воздви́гни мѧ̀ во вре́мѧ подо́бно на твоѐ славосло́вїе. ꙗ҆́кѡ препросла́вленъ є҆сѝ со безнача́льнымъ твои́мъ ѻ̓ц҃е́мъ и҆ съ прест҃ы́мъ дх҃омъ во вѣ́ки, а҆ми́нь.
</p>

<p>
   <font color='gray'><small>Мл҃тва г҃, ко прест҃о́мꙋ дх҃ꙋ:</small></font>
   <br>
<font color='red'><strong><big>Г</font></big></strong>дⷭи, цр̃ю̀ нбⷭный, ѹ҆тѣ́шителю, дш҃е и҆́стины, ѹ҆милосе́рдисѧ и҆ поми́лꙋй мѧ̀ грѣ́шнаго раба̀ твоего̀, и҆ ѿпꙋсти́ ми недосто́йномꙋ, и҆ простѝ всѧ̑, є҆ли̑ка тѝ согрѣши́хъ дне́сь ꙗ҆́кѡ человѣ́къ, па́че же и҆ не ꙗ҆́кѡ человѣ́къ, но и҆ горѣ́е скота̀, вѡ́льныѧ моѧ̑ грѣхѝ и҆ невѡ́льныѧ, вѣ́дѡмыѧ и҆ невѣ́дѡмыѧ: ꙗ҆̀же ѿ ю҆́ности, и҆ ѿ наꙋ́ки ѕлы̀, и҆ ꙗ҆̀же сꙋ́ть ѿ на́гльства и҆ ѹ҆ны́нїѧ. а҆́ще и҆́менемъ твои́мъ клѧ́хсѧ, и҆лѝ похꙋ́лихъ є҆̀ въ помышле́нїи мое́мъ: и҆лѝ кого̀ ѹ҆кори́хъ: и҆лѝ ѡ̓клевета́хъ кого̀ гнѣ́вомъ мои́мъ, и҆лѝ ѡ̓печа́лихъ, и҆лѝ ѡ̓ че́мъ прогнѣ́вахсѧ: и҆лѝ солга́хъ, и҆лѝ безго́днѡ спа́хъ, и҆лѝ ни́щъ прїи́де ко мнѣ̀, и҆ презрѣ́хъ є҆го̀: и҆лѝ бра́та моего̀ ѡ̓печа́лихъ, и҆лѝ сва́дихъ, и҆лѝ кого̀ ѡ̓сꙋди́хъ: и҆лѝ развелича́хсѧ, и҆лѝ разгордѣ́хсѧ, и҆лѝ разгнѣ́вахсѧ: и҆лѝ стоѧ́щꙋ мѝ на моли́твѣ, ѹ҆́мъ мо́й ѡ̓ лꙋка́вствїи мі́ра сегѡ̀ подви́жесѧ, и҆лѝ развраще́нїе помы́слихъ: и҆лѝ ѡ̓б̾ѧдо́хсѧ, и҆лѝ ѡ̓пи́хсѧ, и҆лѝ без̾ ѹ҆ма̀ смѣѧ́хсѧ: и҆лѝ лꙋка́вое помы́слихъ, и҆лѝ добро́тꙋ чꙋждꙋ́ю ви́дѣвъ, и҆ то́ю ѹ҆ѧ́звленъ бы́хъ срⷣцемъ: и҆лѝ неподѡ́бнаѧ глаго́лахъ, и҆лѝ грѣхꙋ̀ бра́та моегѡ̀ посмѣѧ́хсѧ, моѧ̑ же сꙋ́ть безчи́слєннаѧ согрѣшє́нїѧ: и҆лѝ ѡ̓ моли́твѣ не ради́хъ, и҆лѝ и҆́но что̀ содѣ́ѧхъ лꙋка́вое, не по́мню, та̑ бо всѧ̑ и҆ бѡ́льша си́хъ содѣ́ѧхъ. поми́лꙋй мѧ̀, тво́рче мо́й влⷣко, ѹ҆ны́лаго и҆ недосто́йнаго раба̀ твоегѡ̀, и҆ ѡ̓ста́ви мѝ, и҆ ѿпꙋстѝ, и҆ прости́ мѧ, ꙗ҆́кѡ бл҃гъ и҆ чл҃вѣколю́бецъ, да съ ми́ромъ лѧ́гꙋ, ѹ҆снꙋ̀ и҆ почі́ю, блꙋ́дный, грѣ́шный и҆ ѡ̓каѧ́нный а҆́зъ, и҆ поклоню́сѧ, и҆ воспою̀, и҆ просла́влю пречⷭтно́е и҆́мѧ твоѐ, со ѻ̓ц҃е́мъ, и҆ є҆диноро́днымъ є҆гѡ̀ сн҃омъ, ны́нѣ и҆ при́снѡ, и҆ во вѣ́ки, а҆ми́нь.
</p>

<p>
   <font color='gray'><small>Мл҃тва д҃, ст҃а́гѡ мака́рїа вели́кагѡ:</small></font>
   <br>
<font color='red'><strong><big>Ч</font></big></strong>то́ ти принесꙋ̀, и҆лѝ что́ ти возда́мъ, великодарови́тый безсме́ртный цр̃ю̀, ще́дре и҆ чл҃вѣколю́бче гдⷭи; ꙗ҆́кѡ лѣнѧ́щасѧ менѐ на твоѐ ѹ҆гожде́нїе, и҆ ничто́же бл҃го сотво́рша, приве́лъ є҆сѝ на коне́цъ мимоше́дшагѡ днѐ сегѡ̀, ѡ̓браще́нїе и҆ сп҃се́нїе дꙋшѝ мое́й стро́ѧ. Ми́лостивъ мѝ бꙋ́ди грѣ́шномꙋ, и҆ ѡ̓бнаже́нномꙋ всѧ́кагѡ дѣ́ла бл҃га, возста́ви па́дшꙋю мою̀ дꙋ́шꙋ, ѡ̓скверни́вшꙋюсѧ въ безмѣ́рныхъ согрѣше́нїихъ, и҆ ѿимѝ ѿ менѐ ве́сь по́мыслъ лꙋка́вый ви́димагѡ сегѡ̀ житїѧ̀. Простѝ моѧ̑ согрѣшє́нїѧ, є҆ди́не безгрѣ́шне, ꙗ҆̀же тѝ согрѣши́хъ въ се́й де́нь вѣ́дѣнїемъ и҆ невѣ́дѣнїемъ, сло́вомъ, и҆ дѣ́ломъ, и҆ помышле́нїемъ, и҆ всѣ́ми мои́ми чꙋ́вствы. Ты̀ са́мъ покрыва́ѧ, сохрани́ мѧ ѿ всѧ́кагѡ сопроти́внагѡ ѡ̓бстоѧ́нїѧ, бжⷭтвенною твое́ю вла́стїю, и҆ неизрече́ннымъ человѣколю́бїемъ, и҆ си́лою. Ѡ̓чи́сти бж̃е, ѡ̓чⷭти мно́жество грѣхѡ́въ мои́хъ. бл҃говолѝ, гдⷭи, и҆зба́вити мѧ̀ ѿ сѣ́ти лꙋка́вагѡ, и҆ спасѝ стра́стнꙋю мою̀ дꙋ́шꙋ, и҆ ѡ̓сѣни́ мѧ свѣ́томъ лица̀ твоегѡ̀, є҆гда̀ прїи́деши во сла́вѣ, и҆ неѡсꙋжде́нна ны́нѣ сно́мъ ѹ҆снꙋ́ти сотворѝ, и҆ без̾ мечта́нїѧ, и҆ несмꙋще́нъ по́мыслъ раба̀ твоегѡ̀ соблюдѝ, и҆ всю̀ сатанинꙋ̀ дѣ́тель ѿженѝ ѿ менє̀, и҆ просвѣти́ ми разꙋ̑мныѧ ѻ̓́чи сердє́чныѧ, да не ѹ҆снꙋ̀ въ сме́рть. И̓ посли́ ми а҆́гг҃ла ми́рна, храни́телѧ и҆ наста́вника дꙋшѝ и҆ тѣ́лꙋ моемꙋ̀, да и҆зба́витъ мѧ̀ ѿ вра̑гъ мои́хъ: да воста́въ со ѻ̓дра̀ моегѡ̀, принесꙋ́ ти бл҃года́рствєнныѧ мѡльбы̀. Е̓́й, гдⷭи, ѹ҆слы́ши мѧ̀ грѣ́шнаго и҆ ѹ҆бо́гаго раба̀ твоего̀, и҆зволе́нїемъ и҆ со́вестїю: да́рꙋй мѝ воста́вшꙋ словесє́мъ твои̑мъ поꙋчи́тисѧ, и҆ ѹ҆ны́нїе бѣсо́вское дале́че ѿ менє̀ ѿгна́но бы́ти сотворѝ твои́ми а҆́гг҃лы: да бл҃гословлю̀ и҆́мѧ твоѐ ст҃о́е, и҆ просла́влю, и҆ сла́влю пречⷭтꙋю бцⷣꙋ мр̃і́ю, ю҆́же да́лъ є҆сѝ на́мъ грѣ̑шнымъ застꙋпле́нїе, и҆ прїимѝ сїю̀ молѧ́щꙋюсѧ за ны̀: вѣ́мъ бо, ꙗ҆́кѡ подража́етъ твоѐ человѣколю́бїе, и҆ молѧ́щисѧ не престае́тъ. Тоѧ̀ застꙋпле́нїемъ, и҆ чⷭтна́гѡ крⷭта̀ зна́менїемъ, и҆ всѣ́хъ ст҃ы́хъ твои́хъ ра́ди, ѹ҆бо́гꙋю дꙋ́шꙋ мою̀ соблюдѝ, і҆и҃се хрⷭтѐ бж̃е на́шъ, ꙗ҆́кѡ ст҃ъ є҆сѝ, и҆ препросла́вленъ во вѣ́ки, а҆ми́нь.
</p>

<p>
   <font color='gray'><small>Мл҃тва є҃:</small></font>
   <br>
<font color='red'><strong><big>Г</font></big></strong>дⷭи бж̃е на́шъ, є҆́же согрѣши́хъ во днѝ се́мъ сло́вомъ, дѣ́ломъ и҆ помышле́нїемъ, ꙗ҆́кѡ бл҃гъ и҆ чл҃вѣколю́бецъ прости́ ми: ми́ренъ со́нъ и҆ безмѧте́женъ да́рꙋй мѝ: а҆́гг҃ла твоего̀ храни́телѧ послѝ покрыва́юща и҆ соблюда́юща мѧ̀ ѿ всѧ́кагѡ ѕла̀, ꙗ҆́кѡ ты̀ є҆сѝ храни́тель дꙋша́мъ и҆ тѣлесє́мъ на́шымъ, и҆ тебѣ̀ сла́вꙋ возсыла́емъ, ѻ̓ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ и҆ во вѣ́ки вѣкѡ́въ, а҆ми́нь.
</p>

<p>
   <font color='gray'><small>Мл҃тва ѕ҃:</small></font>
   <br>
<font color='red'><strong><big>Г</font></big></strong>дⷭи бж̃е на́шъ, въ него́же вѣ́ровахомъ, и҆ є҆гѡ́же и҆́мѧ па́че всѧ́кагѡ и҆́мене призыва́емъ, да́ждь на́мъ, ко снꙋ̀ ѿходѧ́щымъ, ѡ̓сла́бꙋ дꙋшѝ и҆ тѣ́лꙋ, и҆ соблюдѝ на́съ ѿ всѧ́кагѡ мечта́нїѧ, и҆ те́мныѧ сла́сти кромѣ̀: ѹ҆ста́ви стремле́нїе страсте́й, ѹ҆гасѝ разжжє́нїѧ воста́нїѧ тѣле́снагѡ. Да́ждь на́мъ цѣломꙋ́дреннѣ пожи́ти дѣ́лы и҆ словесы̀: да добродѣ́тельное жи́тельство воспрїе́млюще, ѡ̓бѣтова́нныхъ не ѿпаде́мъ бл҃ги́хъ твои́хъ, ꙗ҆́кѡ бл҃гослове́нъ є҆сѝ во вѣ́ки, а҆ми́нь.
</p>

<p>
   <font color='gray'><small>Мл҃тва з҃, ст҃а́гѡ їѡа́нна златоꙋ́ста.
   к҃д мл҃твы, по числꙋ̀ часѡ́въ дне́ви и҆ но́щи:</small></font>
<br>
<font color='red'><strong><big>Г</font></big></strong>дⷭи, не лишѝ менѐ нбⷭныхъ твои́хъ бла̑гъ. Гдⷭи, и҆зба́ви мѧ̀ вѣ́чныхъ мꙋ́къ. Гдⷭи, ѹ҆мо́мъ ли и҆лѝ помышле́нїемъ, сло́вомъ и҆лѝ дѣ́ломъ согрѣши́хъ, прости́ мѧ. Гдⷭи, и҆зба́ви мѧ̀ всѧ́кагѡ невѣ́дѣнїѧ и҆ забве́нїѧ, и҆ малодꙋ́шїѧ, и҆ ѡ̓камене́ннагѡ нечꙋ́вствїѧ. Гдⷭи, и҆зба́ви мѧ̀ ѿ всѧ́кагѡ и҆скꙋше́нїѧ. Гдⷭи, просвѣтѝ моѐ срⷣце, є҆́же помрачѝ лꙋка́вое похотѣ́нїе. Гдⷭи, а҆́зъ ꙗ҆́кѡ человѣ́къ согрѣши́хъ, ты́ же, ꙗ҆́кѡ бг҃ъ ще́дръ, поми́лꙋй мѧ̀, ви́дѧ не́мощь дꙋшѝ моеѧ̀. Гдⷭи, послѝ бл҃года́ть твою̀ въ по́мощь мнѣ̀, да просла́влю и҆́мѧ твоѐ ст҃о́е. Гдⷭи і҆и҃се хрⷭтѐ, напиши́ мѧ раба̀ твоегѡ̀ въ кни́зѣ живо́тнѣй и҆ да́рꙋй мѝ коне́цъ бл҃гі́й. Гдⷭи бж̃е мо́й, а҆́ще и҆ ничто́же бл҃го сотвори́хъ пред̾ тобо́ю, но да́ждь мѝ по бл҃года́ти твое́й положи́ти нача́ло бл҃го́е. Гдⷭи, ѡ̓кропѝ въ срⷣцѣ мое́мъ ро́сꙋ бл҃года́ти твоеѧ̀. Гдⷭи нб҃сѐ и҆ землѝ, помѧни́ мѧ грѣ́шнаго раба̀ твоего̀, стꙋ́днаго и҆ нечи́стаго, во црⷭтвїи твое́мъ, а҆ми́нь.
<br>
<font color='red'><strong><big>Г</font></big></strong>дⷭи, въ покаѧ́нїи прїими́ мѧ. Гдⷭи, не ѡ̓ста́ви менѐ. Гдⷭи, не введѝ менѐ въ напа́сть. Гдⷭи, да́ждь мѝ мы́сль бл҃гꙋ. Гдⷭи, да́ждь мѝ сле́зы, и҆ па́мѧть сме́ртнꙋю, и҆ ѹ҆миле́нїе. Гдⷭи, да́ждь мѝ по́мыслъ и҆сповѣ́данїѧ грѣхѡ́въ мои́хъ. Гдⷭи, да́ждь мѝ смире́нїе, цѣломꙋ́дрїе и҆ послꙋша́нїе. Гдⷭи, да́ждь мѝ терпѣ́нїе, великодꙋ́шїе и҆ кро́тость. Гдⷭи, вселѝ въ мѧ̀ ко́рень бл҃ги́хъ, стра́хъ тво́й въ срⷣце моѐ. Гдⷭи, сподо́би мѧ̀ люби́ти тѧ̀ ѿ всеѧ̀ дꙋшѝ моеѧ̀, и҆ помышле́нїѧ и҆ твори́ти во все́мъ во́лю твою̀. Гдⷭи, покры́й мѧ̀ ѿ человѣ́къ нѣ́которыхъ, и҆ бѣсѡ́въ, и҆ страсте́й, и҆ ѿ всѧ́кїѧ и҆ны́ѧ неподо́бныѧ ве́щи. Гдⷭи, вѣ́си, ꙗ҆́кѡ твори́ши, ꙗ҆́коже ты̀ во́лиши, да бꙋ́детъ во́лѧ твоѧ̀ и҆ во мнѣ̀ грѣ́шнѣмъ, ꙗ҆́кѡ бл҃гослове́нъ є҆сѝ во вѣ́ки, а҆ми́нь.
</p>


<p>
<font color='gray'><small>Мл҃тва и҃, ко гдⷭꙋ на́шемꙋ і҆и҃сꙋ хрⷭтꙋ̀:</small></font>
<br>
<font color='red'><strong><big>Г</font></big></strong>дⷭи і҆и҃се хрⷭтѐ, сн҃е бж̃їй, ра́ди честнѣ́йшїѧ мт҃ре твоеѧ̀, и҆ безпло́тныхъ твои́хъ а҆́гг҃лъ, прⷪро́ка же и҆ прⷣте́чи и҆ крⷭти́телѧ твоегѡ̀, бг҃оглаго́ливыхъ же а҆пⷭлъ, свѣ́тлыхъ и҆ добропобѣ́дныхъ мꙋ́чєникъ, преподо́бныхъ и҆ бг҃оно́сныхъ ѻ̓тє́цъ, и҆ всѣ́хъ ст҃ы́хъ мл҃твами, и҆зба́ви мѧ̀ настоѧ́щагѡ ѡ̓бстоѧ́нїѧ бѣсо́вскагѡ. Е̓́й, гдⷭи мо́й и҆ тво́рче, не хотѧ́й сме́рти грѣ́шнагѡ, но ꙗ҆́коже ѡ̓брати́тисѧ и҆ жи́вꙋ бы́ти є҆мꙋ̀, да́ждь и҆ мнѣ̀ ѡ̓браще́нїе ѡ̓каѧ́нномꙋ и҆ недосто́йномꙋ: и҆зми́ мѧ ѿ ѹ҆́стъ па́гꙋбнагѡ ѕмі́ѧ, зїѧ́ющагѡ пожрѣ́ти мѧ̀ и҆ свестѝ во а҆́дъ жи́ва. Е̓́й, гдⷭи мо́й, ѹ҆тѣше́нїе моѐ, и҆́же менє̀ ра́ди ѡ̓каѧ́ннагѡ въ тлѣ́ннꙋю пло́ть ѡ̓болкі́йсѧ, и҆сто́ргни мѧ̀ ѿ ѡ̓каѧ́нства, и҆ ѹ҆тѣше́нїе пода́ждь дꙋшѝ мое́й ѡ̓каѧ́ннѣй. Всадѝ въ срⷣце моѐ твори́ти твоѧ̑ повєлѣ́нїѧ, и҆ ѡ̓ста́вити лꙋка̑ваѧ дѣѧ̑нїѧ, и҆ полꙋчи́ти бл҃жє́нства твоѧ̑: на тѧ́ бо, гдⷭи, ѹ҆пова́хъ, сп҃си́ мѧ.
</p>

<p>
<font color='gray'><small>Мл҃тва ѳ҃, ко прест҃ѣ́й бцⷣѣ, петра̀ стꙋді́йскагѡ:</small></font>
<br>
<font color='red'><strong><big>К</font></big></strong>ъ тебѣ̀ пречⷭтѣй бж̃їей мт҃ри а҆́зъ ѡ̓каѧ́нный припа́даѧ молю́сѧ: вѣ́си, цр̃и́це, ꙗ҆́кѡ безпреста́ни согрѣша́ю и҆ прогнѣвлѧ́ю сн҃а твоегѡ̀ и҆ бг҃а моего̀, и҆ мно́гажды а҆́ще ка́юсѧ, ло́жъ пред̾ бг҃омъ ѡ̓брѣта́юсѧ, и҆ ка́юсѧ трепе́ща: не ѹ҆же́ ли гдⷭь порази́тъ мѧ̀, и҆ по часѣ̀ па́ки та̑ѧжде творю̀: вѣ́дꙋщи сїѧ̑, влⷣчце моѧ̀ гпⷭжѐ бцⷣе, молю̀, да поми́лꙋеши, да ѹ҆крѣпи́ши и҆ блага̑ѧ твори́ти да пода́си мѝ. Вѣ́си бо, влⷣчце моѧ̀ бцⷣе, ꙗ҆́кѡ ѿню́дъ и҆́мамъ въ не́нависти ѕла̑ѧ моѧ̑ дѣла̀, и҆ все́ю мы́слїю люблю̀ зако́нъ бг҃а моегѡ̀: но не вѣ́мъ, гпⷭжѐ пречⷭтаѧ, ѿкꙋ́дꙋ ꙗ҆̀же ненави́ждꙋ, та̑ и҆ люблю̀, а҆ бл҃га̑ѧ престꙋпа́ю. Не попꙋща́й, пречⷭтаѧ, во́ли мое́й соверша́тисѧ, не ѹ҆го́дна бо є҆́сть, но да бꙋ́детъ во́лѧ сн҃а твоегѡ̀ и҆ бг҃а моегѡ̀: да мѧ̀ сп҃се́тъ, и҆ вразꙋми́тъ, и҆ пода́стъ бл҃года́ть ст҃а́гѡ дх҃а, да бы́хъ а҆́зъ ѿсе́лѣ преста́лъ сквернодѣ́йства, и҆ про́чее пожи́лъ бы́хъ въ повелѣ́нїи сн҃а твоегѡ̀, є҆мꙋ́же подоба́етъ всѧ́каѧ сла́ва, че́сть и҆ держа́ва, со безнача́льнымъ є҆гѡ̀ ѻ̓ц҃е́мъ, и҆ прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.
</p>

<p>
<font color='gray'><small>Мл҃тва і̃, ко прест҃ѣ́й бцⷣѣ:</small></font>
<br>
<font color='red'><strong><big>Б</font></big></strong>л҃га́гѡ цр̃ѧ̀ бл҃га́ѧ мт҃и, пречⷭтаѧ и҆ бл҃гослове́ннаѧ бцⷣе мр̃і́е, млⷭть сн҃а твоегѡ̀ и҆ бг҃а на́шегѡ и҆зле́й на стра́стнꙋю мою̀ дꙋ́шꙋ и҆ твои́ми мл҃твами наста́ви мѧ̀ на дѣѧ̑нїѧ бл҃га̑ѧ, да про́чее вре́мѧ живота̀ моегѡ̀ без̾ поро́ка прейдꙋ̀ и҆ тобо́ю ра́й да ѡ̓брѧ́щꙋ, бцⷣе дв҃о, є҆ди́на чⷭтаѧ и҆ бл҃гослове́ннаѧ.
</p>

<p>
<font color='gray'><small>Мл҃тва а҃і, ко ст҃о́мꙋ а҆́гг҃лꙋ храни́телю:</small></font>
<br>
<font color='red'><strong><big>А̓́</font></big></strong>гг҃ле хрⷭто́въ, храни́телю мо́й ст҃ы́й и҆ покрови́телю дꙋшѝ и҆ тѣ́ла моегѡ̀, всѧ̑ мѝ простѝ, є҆ли̑ка согрѣши́хъ во дне́шнїй де́нь: и҆ ѿ всѧ́кагѡ лꙋка́вствїѧ проти́внагѡ мѝ врага̀ и҆зба́ви мѧ̀, да ни въ ко́емъ же грѣсѣ̀ прогнѣ́ваю бг҃а моего̀: но молѝ за мѧ̀ грѣ́шнаго и҆ недосто́йнаго раба̀, ꙗ҆́кѡ да досто́йна мѧ̀ пока́жеши бл҃гости и҆ млⷭти всест҃ы́ѧ трⷪцы, и҆ мт҃ре гдⷭа моегѡ̀ і҆и҃са хрⷭта̀, и҆ всѣ́хъ ст҃ы́хъ, а҆ми́нь.
</p>

<p>
<font color='gray'><small>Конда́къ прест҃ѣ́й бцⷣѣ:</small></font>
<br>
<font color='red'><strong><big>В</font></big></strong>збра́нной воево́дѣ побѣди́тєльнаѧ, ꙗ҆́кѡ и҆зба́вльшесѧ ѿ ѕлы́хъ, бл҃года́рствєннаѧ восписꙋ́емъ тѝ рабѝ твоѝ, бцⷣе, но ꙗ҆́кѡ и҆мꙋ́щаѧ держа́вꙋ непобѣди́мꙋю, ѿ всѧ́кихъ на́съ бѣ́дъ свободѝ, да зове́мъ тѝ: ра́дꙋйсѧ, невѣ́сто неневѣ́стнаѧ.
<br>
<font color='red'><strong><big>П</font></big></strong>ресла́внаѧ приснодв҃о, мт҃и хрⷭта̀ бг҃а, принесѝ на́шꙋ моли́твꙋ сн҃ꙋ твоемꙋ̀ и҆ бг҃ꙋ на́шемꙋ, да спасе́тъ тобо́ю дꙋ́шы на́шѧ.
<br>
<font color='red'><strong><big>В</font></big></strong>сѐ ѹ҆пова́нїе моѐ на тѧ̀ возлага́ю, мт҃и бж̃їѧ, сохрани́ мѧ под̾ кро́вомъ твои́мъ.
<br>
<font color='red'><strong><big>Б</font></big></strong>цⷣе дв҃о, не пре́зри менє̀ грѣ́шнагѡ, тре́бꙋюща твоеѧ̀ по́мощи и҆ твоегѡ̀ застꙋпле́нїѧ, на тѧ́ бо ѹ҆пова̀ дꙋша̀ моѧ̀, и҆ поми́лꙋй мѧ̀.
</p>

<p>
<font color='gray'><small>Мл҃тва ст҃а́гѡ їѡанні́кїа:
<br>
</small>
</font>
<font color='red'><strong><big>Ѹ҆</font></big></strong>пова́нїе моѐ ѻ̓ц҃ъ, прибѣ́жище моѐ сн҃ъ, покро́въ мо́й дх҃ъ ст҃ы́й: трⷪце ст҃а́ѧ, сла́ва тебѣ̀.
<br>
<font color='red'><strong><big>Д</font></big></strong>осто́йно є҆́сть ꙗ҆́кѡ вои́стиннꙋ бл҃жи́ти тѧ̀, бцⷣꙋ, приснобл҃же́ннꙋю и҆ пренепоро́чнꙋю и҆ мт҃рь бг҃а на́шегѡ: чⷭтнѣ́йшꙋю херꙋві̑мъ и҆ сла́внѣйшꙋю без̾ сравне́нїѧ серафі̑мъ, без̾ и҆стлѣ́нїѧ бг҃а сло́ва ро́ждшꙋю, сꙋ́щꙋю бцⷣꙋ тѧ̀ велича́емъ.
</p>

<p>
<font color='red'>
Сла́ва, и҆ ны́нѣ.
</font>
</p>

<p>
<font color='red'><strong><big>Г</font></big></strong>дⷭи, поми́лꙋй, 
<font color='red'>
Три́жды.
</font>
</p>




<p>
<font color='red'><strong><big>Г</font></big></strong>дⷭи, і҆и҃се хрⷭтѐ, сн҃е бж̃їй, мл҃твъ ра́ди пречⷭтыѧ твоеѧ̀ мт҃ре, прпⷣбныхъ и҆ бг҃оно́сныхъ ѻ̓тє́цъ на́шихъ и҆ всѣ́хъ ст҃ы́хъ, поми́лꙋй на́съ, а҆ми́нь.
<br>
<font color='red'><strong><big>В</font></big></strong>лⷣко чл҃вѣколю́бче, не ѹ҆же́ ли мнѣ̀ ѻ̓́дръ се́й гро́бъ бꙋ́детъ, и҆лѝ є҆щѐ ѡ̓каѧ́ннꙋю мою̀ дꙋ́шꙋ просвѣти́ши дне́мъ; се́ ми гро́бъ предлежи́тъ, се́ ми сме́рть предстои́тъ. Сꙋда̀ твоегѡ̀, гдⷭи, бою́сѧ и҆ мꙋ́ки безконе́чныѧ, ѕло́е же творѧ̀ не престаю̀: тебѐ гдⷭа бг҃а моего̀ всегда̀ прогнѣвлѧ́ю, и҆ пречⷭтꙋю твою̀ мт҃рь, и҆ всѧ̑ нбⷭныѧ си̑лы, и҆ ст҃а́го а҆́гг҃ла храни́телѧ моего̀. Вѣ́мъ ѹ҆́бѡ, гдⷭи, ꙗ҆́кѡ недосто́инъ є҆́смь человѣколю́бїѧ твоегѡ̀, но досто́инъ є҆́смь всѧ́кагѡ ѡ̓сꙋжде́нїѧ и҆ мꙋ́ки. но, гдⷭи, и҆лѝ хощꙋ̀, и҆лѝ не хощꙋ̀, сп҃си́ мѧ. а҆́ще бо првⷣника сп҃се́ши, ничто́же ве́лїе: и҆ а҆́ще чⷭтаго поми́лꙋеши, ничто́же ди́вно: досто́йни бо сꙋ́ть млⷭти твоеѧ̀. Но на мнѣ̀ грѣ́шнѣмъ ѹ҆дивѝ млⷭть твою̀: ѡ̓ се́мъ ꙗ҆вѝ человѣколю́бїе твоѐ, да не ѡ̓долѣ́етъ моѧ̀ ѕло́ба твое́й неизглаго́ланнѣй бл҃гости и҆ милосе́рдїю: и҆ ꙗ҆́коже хо́щеши, ѹ҆стро́й ѡ̓ мнѣ̀ ве́щь.
<br>
<font color='red'><strong><big>П</font></big></strong>росвѣтѝ ѻ̓́чи моѝ, хрⷭтѐ бж̃е, да не когда̀ ѹ҆снꙋ̀ въ сме́рть, да не когда̀ рече́тъ вра́гъ мо́й: ѹ҆крѣпи́хсѧ на него̀.
</p>

<p>
<font color='red'>Сла́ва:</font>
<font color='red'><strong><big> З</font></big></strong>астꙋ́пникъ дꙋшѝ моеѧ̀ бꙋ́ди, бж̃е, ꙗ҆́кѡ посредѣ̀ хождꙋ̀ сѣте́й мно́гихъ: и҆зба́ви мѧ̀ ѿ ни́хъ, и҆ сп҃си́ мѧ бл҃же, ꙗ҆́кѡ человѣколю́бецъ.
</p>

<p>
<font color='red'>И̓ ны́нѣ:</font>
<font color='red'><strong><big> П</font></big></strong>ресла́внꙋю бж̃їю мт҃рь, и҆ ст҃ы́хъ а҆́гг҃лъ ст҃ѣ́йшꙋю, немо́лчнѡ воспои́мъ срⷣцемъ и҆ ѹ҆сты̀, бцⷣꙋ сїю̀ и҆сповѣ́дающе, ꙗ҆́кѡ вои́стиннꙋ ро́ждшꙋю на́мъ бг҃а воплоще́нна, и҆ молѧ́щꙋюсѧ непреста́ннѡ ѡ̓ дꙋша́хъ на́шихъ.
</p>

<p>
<font color='gray'><small>Зна́менай себѐ крⷭто́мъ и҆ глаго́ли мл҃твꙋ чⷭтно́мꙋ крⷭтꙋ̀:</small></font>
<br>
<font color='red'><strong><big>Д</font></big></strong>а воскрⷭнетъ бг҃ъ, и҆ расточа́тсѧ вразѝ є҆гѡ̀, и҆ да бѣжа́тъ ѿ лица̀ є҆гѡ̀ ненави́дѧщїи є҆го̀: ꙗ҆́кѡ и҆счеза́етъ ды́мъ, да и҆сче́знꙋтъ: ꙗ҆́кѡ та́етъ во́скъ ѿ лица̀ ѻ̓гнѧ̀, та́кѡ да поги́бнꙋтъ бѣ́си ѿ лица̀ лю́бѧщихъ бг҃а и҆ зна́менающихсѧ крⷭтнымъ зна́менїемъ, и҆ въ весе́лїи гл҃го́лющихъ: ра́дꙋйсѧ, пречⷭтны́й и҆ животворѧ́щїй крⷭте гдⷭень, прогонѧ́ѧй бѣ́сы си́лою на тебѣ̀ пропѧ́тагѡ гдⷭа на́шегѡ і҆и҃са хрⷭта̀, во а҆́дъ сше́дшагѡ и҆ попра́вшагѡ си́лꙋ дїа́волю, и҆ дарова́вшагѡ на́мъ тебѐ крⷭтъ сво́й чⷭтны́й на прогна́нїе всѧ́кагѡ сꙋпоста́та. ѽ, пречⷭтны́й и҆ животворѧ́щїй крⷭте гдⷭнь, помога́й мѝ со ст҃о́ю гпⷭже́ю дв҃ою бцⷣею и҆ со всѣ́ми ст҃ы́ми во вѣ́ки, а҆ми́нь.
</p>


<p>
<font color='gray'><small>
И̓лѝ:
<br>
</small></font>
<font color='red'><strong><big>Ѡ̓</font></big></strong>гради́ мѧ, гдⷭи, си́лою чⷭтна́гѡ и҆ животворѧ́щагѡ твоегѡ̀ крⷭта̀, и҆ сохрани́ мѧ ѿ всѧ́кагѡ ѕла̀.
<font color='gray'><small>
<br>
Мл҃тва:
<br>
</small></font>
<font color='red'><strong><big>Ѡ̓</font></big></strong>сла́би, ѡ̓ста́ви, простѝ, бж̃е, прегрѣшє́нїѧ на̑ша, вѡ́льнаѧ и҆ невѡ́льнаѧ, ꙗ҆̀же въ сло́вѣ и҆ въ дѣ́лѣ, ꙗ҆̀же въ вѣ́дѣнїи и҆ не въ вѣ́дѣнїи, ꙗ҆̀же во днѝ и҆ въ нощѝ, ꙗ҆̀же во ѹ҆мѣ̀ и҆ въ помышле́нїи: всѧ̑ на́мъ простѝ, ꙗ҆́кѡ бл҃гъ и҆ человѣколю́бецъ.
<font color='gray'><small>
<br>
Мл҃тва:
<br>
</small></font>
<font color='red'><strong><big>Н</font></big></strong>енави́дѧщихъ и҆ ѻ̓би́дѧщихъ на́съ простѝ, гдⷭи человѣколю́бче. Бл҃готворѧ́щымъ бл҃госотворѝ. Бра́тїѧмъ и҆ сро́дникѡмъ на́шымъ да́рꙋй ꙗ҆̀же ко сп҃се́нїю прошє́нїѧ и҆ жи́знь вѣ́чнꙋю. Въ не́мощехъ сꙋ́щыѧ посѣтѝ и҆ и҆сцѣле́нїе да́рꙋй. И%же на мо́ри ѹ҆пра́ви. Пꙋтеше́ствꙋющымъ спꙋтеше́ствꙋй. Правосла́внымъ хрⷭтїа́номъ спобо́рствꙋй. Слꙋжа́щымъ и҆ ми́лꙋющымъ на́съ грѣхѡ́въ ѡ̓ставле́нїе да́рꙋй. Заповѣ́давшихъ на́мъ недостѡ́йнымъ моли́тисѧ ѡ̓ ни́хъ поми́лꙋй по вели́цѣй твое́й млⷭти. Помѧнѝ, гдⷭи, пре́жде ѹ҆со́пшихъ ѻ̓тє́цъ и҆ бра́тїй на́шихъ и҆ ѹ҆поко́й и҆̀хъ, и҆дѣ́же присѣща́етъ свѣ́тъ лица̀ твоегѡ̀. Помѧнѝ, гдⷭи, бра́тїй на́шихъ плѣне́нныхъ и҆ и҆зба́ви ѧ҆̀ ѿ всѧ́кагѡ ѡ̓бстоѧ́нїѧ. Помѧнѝ, гдⷭи, плодоносѧ́щихъ и҆ добродѣ́лающихъ во ст҃ы́хъ твои́хъ цр̃квахъ, и҆ да́ждь и҆̀мъ ꙗ҆̀же ко спⷭнїю прошє́нїѧ и҆ жи́знь вѣ́чнꙋю. Помѧнѝ, гдⷭи, и҆ на́съ, смире́нныхъ и҆ грѣ́шныхъ и҆ недосто́йныхъ ра̑бъ твои́хъ, и҆ просвѣтѝ на́шъ ѹ҆́мъ свѣ́томъ ра́зꙋма твоегѡ̀, и҆ наста́ви на́съ на стезю̀ за́повѣдей твои́хъ, моли́твами пречⷭтыѧ влⷣчцы на́шеѧ бцⷣы и҆ приснодв҃ы мр̃і́и и҆ всѣ́хъ твои́хъ ст҃ы́хъ: ꙗ҆́кѡ бл҃гослове́нъ є҆сѝ во вѣ́ки вѣкѡ́въ. А̓ми́нь.
<font color='gray'><small>
<br>
И̓сповѣ́данїе грѣхѡ́въ повседне́вное:
<br>
</small></font>
<font color='red'><strong><big>И̓</font></big></strong>сповѣ́даю тебѣ̀ гдⷭꙋ бг҃ꙋ моемꙋ̀ и҆ творцꙋ̀, во ст҃ѣ́й трⷪцѣ є҆ди́номꙋ, сла́вимомꙋ и҆ покланѧ́емомꙋ, ѻ̓ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, всѧ̑ моѧ̑ грѣхѝ, ꙗ҆̀же содѣ́ѧхъ во всѧ̑ дни̑ живота̀ моегѡ̀, и҆ на всѧ́кїй ча́съ, и҆ въ настоѧ́щее вре́мѧ, и҆ въ преше́дшїѧ дни̑ и҆ нѡ́щи, дѣ́ломъ, сло́вомъ, помышле́нїемъ, ѡ̓б̾ѧде́нїемъ, пїѧ́нствомъ, тайноѧде́нїемъ, праздносло́вїемъ, ѹ҆ны́нїемъ, лѣ́ностїю, прекосло́вїемъ, непослꙋша́нїемъ, ѡ̓клевета́нїемъ, ѡ̓сꙋжде́нїемъ, небреже́нїемъ, самолю́бїемъ, многостѧжа́нїемъ, хище́нїемъ, неправдоглаго́ланїемъ, скверноприбы́тчествомъ, мшелои́мствомъ, ревнова́нїемъ, за́вистїю, гнѣ́вомъ, памѧтоѕло́бїемъ, не́навистїю, лихои́мствомъ и҆ всѣ́ми мои́ми чꙋ́вствы: зрѣ́нїемъ, слꙋ́хомъ, ѡ̓бонѧ́нїемъ, вкꙋ́сомъ, ѡ̓сѧза́нїемъ и҆ про́чими мои́ми грѣхи̑, дꙋше́вными вкꙋ́пѣ и҆ тѣле́сными, и҆́миже тебѐ, бг҃а моегѡ̀ и҆ творца̀ прогнѣ́вахъ, и҆ бли́жнѧго моего̀ ѡ̓непра́вдовахъ: ѡ̓ си́хъ жалѣ́ѧ, ви́нна себѐ тебѣ̀ бг҃ꙋ моемꙋ̀ представлѧ́ю, и҆ и҆мѣ́ю во́лю ка́ѧтисѧ: то́чїю, гдⷭи бж̃е мо́й, помози́ ми, со слеза́ми смире́ннѡ молю́ тѧ: прешє́дшаѧ же согрѣшє́нїѧ моѧ̑ милосе́рдїемъ твои́мъ прости́ ми, и҆ разрѣшѝ ѿ всѣ́хъ си́хъ, ꙗ҆̀же и҆зглаго́лахъ пред̾ тобо́ю, ꙗ҆́кѡ бл҃гъ и҆ человѣколю́бецъ.
<font color='gray'><small>
<br>
Когда̀ ѿхо́дишь ко снꙋ̀, глаго́ли:
<br>
</small></font>
<font color='red'><strong><big>В</font></big></strong>ъ рꙋ́цѣ твоѝ, гдⷭи і҆и҃се хрⷭтѐ, бж̃е мо́й, предаю̀ дꙋ́хъ мо́й: ты́ же мѧ̀ бл҃гословѝ, ты́ мѧ поми́лꙋй и҆ живо́тъ вѣ́чный да́рꙋй мѝ, а҆ми́нь.
</p>