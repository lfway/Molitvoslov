<p>
<font color='gray'>
<small>
Воспрѧнꙋ́въ без̾ лѣ́ности, и҆ и҆стрезви́всѧ, воста́въ ѿ сна̀, рцы̀ сїѐ:
</small>
</font>
<br>
<font color='red'><strong><big><big><big>В</big></big></big></strong></font>
о и҆́мѧ ѻ̓ц҃а̀, и҆ сн҃а, и҆ ст҃а́гѡ дх҃а, а҆ми́нь.
</p>

<p>
<font color='gray'>
<small>
Посе́мъ посто́й ма́лѡ молча̀, до́ндеже ѹ҆тиша́тсѧ всѧ̑ чꙋ́вствїѧ, и҆ тогда̀ рцы̀:
Воспрѧнꙋ́въ без̾ лѣ́ности, и҆ и҆стрезви́всѧ, воста́въ ѿ сна̀, рцы̀ сїѐ:
</small>
</font>
<br>
<font color='red'><strong><big>Б</big></strong></font>
ж̃е, млⷭтивъ бꙋ́ди мнѣ̀ грѣ́шномꙋ.
</p>
   
<p>
<small>
<font color='gray'>
Та́же начнѝ си́це:
</font>
</small>
<br>
<font color='red'>
<strong><big>Г</big></strong>
</font>
дⷭи і҆и҃се хрⷭтѐ, сн҃е бж̃їй, мл҃твъ ра́ди пречⷭтыѧ твоеѧ̀ мт҃ре, и҆ всѣ́хъ ст҃ы́хъ, поми́лꙋй на́съ, а҆ми́нь.
</p>


<p><font color='red'><strong><big>С</big></strong></font>ла́ва тебѣ̀, бж̃е на́шъ, сла́ва тебѣ̀.</p>
<p><font color='red'><strong><big>Ц</big></strong></font>р̃ю̀ нбⷭный, ѹ҆тѣ́шителю, дш҃е и҆́стины, и҆́же вездѣ̀ сы́й, и҆ всѧ̑ и҆сполнѧ́ѧй, сокро́вище бл҃ги́хъ, и҆ жи́зни пода́телю, прїидѝ и҆ всели́сѧ въ ны̀, и҆ ѡ̓чⷭти ны̀ ѿ всѧ́кїѧ скве́рны и҆ спасѝ, бл҃же, дꙋ́шы на́шѧ.</p>
<p>
<font color='red'><strong><big>С</big></strong></font>т҃ы́й бж̃е, ст҃ы́й крѣ́пкїй, ст҃ы́й безсме́ртный, поми́лꙋй на́съ.
<font color='red'> Три́жды.</font>
</p>
   
   
<p><font color='red'><strong><big>С</big></strong></font>ла́ва ѻ̓ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, и҆ ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.</p>
<p><font color='red'><strong><big>П</big></strong></font>рест҃а́ѧ трⷪце, поми́лꙋй на́съ: гдⷭи, ѡ̓чⷭти грѣхѝ на́шѧ: влⷣко, простѝ беззакѡ́нїѧ на̑ша: ст҃ы́й, посѣтѝ и҆ и҆сцѣлѝ не́мѡщи на́шѧ, и҆́мене твоегѡ̀ ра́ди.</p>
<p><font color='red'><strong><big>Г</big></strong></font>дⷭи, поми́лꙋй.
<font color='red'> Три́жды.</font></p>
   
<p><font color='red'>Сла́ва, и҆ ны́нѣ:</font></p>

<p>
<font color='red'><strong><big>Ѻ̓́
</big></strong></font>
ч҃е на́шъ, и҆́же є҆сѝ на нб҃сѣ́хъ, да ст҃и́тсѧ и҆́мѧ твоѐ, да прїи́детъ црⷭтвїе твоѐ: да бꙋ́детъ во́лѧ твоѧ̀, ꙗ҆́кѡ на нб҃сѝ и҆ на землѝ. хлѣ́бъ на́шъ насꙋ́щный да́ждь на́мъ дне́сь, и҆ ѡ̓ста́ви на́мъ до́лги на́шѧ, ꙗ҆́коже и҆ мы̀ ѡ̓ставлѧ́емъ должникѡ́мъ на́шымъ: и҆ не введѝ на́съ во и҆скꙋше́нїе, но и҆зба́ви на́съ ѿ лꙋка́вагѡ.
</p>

<p>
<font color='gray'>Тропари̑ сїѧ̑:</font>
<br>
<font color='red'><strong><big>В</big></strong></font>
оста́вше ѿ сна̀, припа́даемъ тѝ, бл҃же, и҆ а҆́гг҃льскꙋю пѣ́снь вопїе́мъ тѝ, си́льне: ст҃ъ, ст҃ъ, ст҃ъ є҆сѝ бж̃е, бцⷣею поми́лꙋй на́съ.
</p>

<p>
<font color='red'>Сла́ва: </font>
<font color='red'><strong><big>Ѿ</big></strong></font> ѻ̓дра̀ и҆ сна̀ воздви́глъ мѧ̀ є҆сѝ, гдⷭи, ѹ҆́мъ мо́й просвѣтѝ и҆ срⷣце, и҆ ѹ҆стнѣ̀ моѝ ѿве́рзи, во є҆́же пѣ́ти тѧ̀, ст҃а́ѧ трⷪце: ст҃ъ, ст҃ъ, ст҃ъ є҆сѝ бж̃е, бцⷣею поми́лꙋй на́съ.
</p>

<p>
<font color='red'>И̓ ны́нѣ: </font>
<font color='red'><strong><big>В</big></strong></font>неза́пнѡ сꙋдїѧ̀ прїи́детъ, и҆ коегѡ́ждо дѣѧ̑нїѧ ѡ̓бнажа́тсѧ: но стра́хомъ зове́мъ въ полꙋ́нощи: ст҃ъ, ст҃ъ, ст҃ъ є҆сѝ бж̃е, бцⷣею поми́лꙋй на́съ.
</p>

<p>
<font color='red'><strong><big>Г</big></strong></font>дⷭи, поми́лꙋй,
<font color='red'> в҃і.</font>
</p>

<p>
<font color='gray'><small>И̓ мл҃твꙋ сїю̀:</small></font>
<br>
<font color='red'><strong><big>Ѿ</big></strong></font>
 сна̀ воста́въ, благодарю́ тѧ, ст҃а́ѧ трⷪце, ꙗ҆́кѡ мно́гїѧ ра́ди твоеѧ̀ бла́гости и҆ долготерпѣ́нїѧ, не прогнѣ́валсѧ є҆сѝ на мѧ̀, лѣни́ваго и҆ грѣ́шнаго, нижѐ погꙋби́лъ мѧ̀ є҆сѝ со беззако́ньми мои́ми: но человѣколю́бствовалъ є҆сѝ ѡ̓бы́чнѡ, и҆ въ неча́ѧнїи лежа́щаго воздви́глъ мѧ̀ є҆сѝ, во є҆́же ѹ҆́треневати, и҆ славосло́вити держа́вꙋ твою̀. и҆ ны́нѣ просвѣтѝ моѝ ѻ̓́чи мы́слєнныѧ, ѿве́рзи моѧ̑ ѹ҆ста̀ поꙋча́тисѧ словесє́мъ твои̑мъ, и҆ разꙋмѣ́ти за́пѡвѣди твоѧ̑, и҆ твори́ти во́лю твою̀, и҆ пѣ́ти тѧ̀ во и҆сповѣ́данїи серде́чнѣмъ, и҆ воспѣва́ти всест҃о́е и҆́мѧ твоѐ, ѻ̓ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.
</p>

<p>
<font color='red'><strong><big>П</big></strong></font>рїиди́те, поклони́мсѧ цр̃е́ви на́шемꙋ бг҃ꙋ.
<br>
<font color='red'><strong><big>П</big></strong></font>рїиди́те, поклони́мсѧ и҆ припаде́мъ хрⷭтꙋ̀, цр̃е́ви на́шемꙋ бг҃ꙋ.
<br>
<font color='red'><strong><big>П</big></strong></font>рїиди́те, поклони́мсѧ и҆ припаде́мъ самомꙋ̀ хрⷭтꙋ̀, цр̃е́ви и҆ бг҃ꙋ на́шемꙋ.
</p>

<p>
<font color='gray'>Ѱало́мъ н҃, покаѧ́нный:</font>
<br>
<font color='red'><strong><big>П</big></strong></font>
оми́лꙋй мѧ̀, бж̃е, по вели́цѣй млⷭти твое́й, и҆ по мно́жествꙋ щедро́тъ твои́хъ ѡ̓чⷭти беззако́нїе моѐ. Наипа́че ѡ̓мы́й мѧ̀ ѿ беззако́нїѧ моегѡ̀, и҆ ѿ грѣха̀ моегѡ̀ ѡ̓чⷭти мѧ̀: ꙗ҆́кѡ беззако́нїе моѐ а҆́зъ зна́ю, и҆ грѣ́хъ мо́й предо мно́ю є҆́сть вы́нꙋ. Тебѣ̀ є҆ди́номꙋ согрѣши́хъ, и҆ лꙋка́вое пред̾ тобо́ю сотвори́хъ: ꙗ҆́кѡ да ѡ̓правди́шисѧ во словесѣ́хъ твои́хъ, и҆ побѣди́ши внегда̀ сꙋди́ти тѝ. Се́ бо, въ беззако́нїихъ зача́тъ є҆́смь, и҆ во грѣсѣ́хъ роди́ мѧ ма́ти моѧ̀. Се́ бо, и҆́стинꙋ возлюби́лъ є҆сѝ, безвѣ̑стнаѧ и҆ та̑йнаѧ премⷣрости твоеѧ̀ ꙗ҆ви́лъ мѝ є҆сѝ. Ѡ̓кропи́ши мѧ̀ ѵ҆ссѡ́помъ, и҆ ѡ̓чи́щꙋсѧ: ѡ̓мы́еши мѧ̀, и҆ па́че снѣ́га ѹ҆бѣлю́сѧ. Слꙋ́хꙋ моемꙋ̀ да́си ра́дость и҆ весе́лїе: возра́дꙋютсѧ кѡ́сти смирє́нныѧ. Ѿвратѝ лицѐ твоѐ ѿ грѣ̑хъ мои́хъ, и҆ всѧ̑ беззакѡ́нїѧ моѧ̀ ѡ̓чⷭти. Се́рдце чи́сто сози́жди во мнѣ̀, бж̃е, и҆ дꙋ́хъ пра́въ ѡ̓бновѝ во ѹ҆тро́бѣ мое́й. Не ѿве́ржи менѐ ѿ лица̀ твоегѡ̀ и҆ дх҃а твоегѡ̀ ст҃а́гѡ не ѿимѝ ѿ менє̀. Возда́ждь мѝ ра́дость сп҃се́нїѧ твоегѡ̀ и҆ дх҃омъ влⷣчнимъ ѹ҆тверди́ мѧ. Наꙋчꙋ̀ беззакѡ́нныѧ пꙋтє́мъ твои̑мъ, и҆ нечести́вїи къ тебѣ̀ ѡ̓братѧ́тсѧ. И̓зба́ви мѧ̀ ѿ крове́й, бж̃е, бж̃е сп҃се́нїѧ моегѡ̀: возра́дꙋетсѧ ѧ҆зы́къ мо́й пра́вдѣ твое́й. Гдⷭи, ѹ҆стнѣ̀ моѝ ѿве́рзеши, и҆ ѹ҆ста̀ моѧ̑ возвѣстѧ́тъ хвалꙋ̀ твою̀. Ꙗ̓́кѡ а҆́ще бы восхотѣ́лъ є҆сѝ же́ртвы, да́лъ бы́хъ ѹ҆́бѡ: всесожжє́нїѧ не бл҃говоли́ши. Же́ртва бг҃ꙋ дꙋ́хъ сокрꙋше́нъ: се́рдце сокрꙋше́нно и҆ смире́нно бг҃ъ не ѹ҆ничижи́тъ. Ѹ҆бл҃жѝ, гдⷭи, бл҃говоле́нїемъ твои́мъ сїѡ́на, и҆ да сози́ждꙋтсѧ стѣ́ны і҆ерⷭли̑мскїѧ. Тогда̀ бл҃говоли́ши же́ртвꙋ пра́вды, возноше́нїе и҆ всесожега́ємаѧ: тогда̀ возложа́тъ на ѻ̓лта́рь тво́й тельцы̀.
</p>

<p>
<font color='gray'>Сѷмво́лъ вѣ́ры:</font>
<br>
<font color='red'><strong><big>В</big></strong></font>
ѣ́рꙋю во є҆ди́наго бг҃а ѻ̓ц҃а̀, вседержи́телѧ, творца̀ нб҃ꙋ и҆ землѝ, ви̑димымъ же всѣ̑мъ и҆ неви̑димымъ. И̓ во є҆ди́наго гдⷭа і҆и҃са хрⷭта̀, сн҃а бж̃їѧ, є҆диноро́днаго, и҆́же ѿ ѻ̓ц҃а̀ рожде́ннаго пре́жде всѣ́хъ вѣ̑къ: свѣ́та ѿ свѣ́та, бг҃а и҆́стинна ѿ бг҃а и҆́стинна, рожде́нна, несотворе́нна, є҆диносꙋ́щна ѻ̓ц҃ꙋ̀, и҆́мже всѧ̑ бы́ша. На́съ ра́ди чл҃вѣ̑къ и҆ на́шегѡ ра́ди сп҃се́нїѧ сше́дшаго съ нб҃съ, и҆ воплоти́вшагосѧ ѿ дх҃а ст҃а и҆ мр̃і́и дв҃ы, и҆ вочл҃вѣ́чшасѧ. Распѧ́таго же за ны̀ при понті́йстѣмъ пїла́тѣ, и҆ страда́вша, и҆ погребе́нна. И̓ воскрⷭшаго въ тре́тїй де́нь по писа́нїємъ. И̓ возше́дшаго на нб҃са̀, и҆ сѣдѧ́ща ѡ̓деснꙋ́ю ѻ̓ц҃а̀. И̓ па́ки грѧдꙋ́щаго со сла́вою сꙋди́ти живы̑мъ и҆ мє́ртвымъ, є҆го́же црⷭтвїю не бꙋ́детъ конца̀. И̓ въ дх҃а ст҃а́го, гдⷭа, животворѧ́щаго, и҆́же ѿ ѻ̓ц҃а̀ и҆сходѧ́щаго, и҆́же со ѻ̓ц҃е́мъ и҆ сн҃омъ спокланѧ́ема, и҆ ссла́вима, глаго́лавшаго прⷪрѡ́ки. Во є҆ди́нꙋ ст҃ꙋ́ю, собо́рнꙋю и҆ а҆пⷭльскꙋю цр̃ковь. И̓сповѣ́дꙋю є҆ди́но кр̃ще́нїе во ѡ̓ставле́нїе грѣхѡ́въ. Ча́ю воскрⷭнїѧ ме́ртвыхъ: И̓ жи́зни бꙋ́дꙋщагѡ вѣ́ка. А̓ми́нь.
</p>

<p>
<font color='gray'>Мл҃тва а҃, ст҃а́гѡ мака́рїа вели́кагѡ.</font>
<br>
<font color='red'><strong><big>Б</big></strong></font>ж̃е, ѡ̓чⷭти мѧ̀ грѣ́шнаго, ꙗ҆́кѡ николи́же сотвори́хъ бл҃го́е пред̾ тобо́ю, но и҆зба́ви мѧ̀ ѿ лꙋка́вагѡ, и҆ да бꙋ́детъ во мнѣ̀ во́лѧ твоѧ̀, да неѡсꙋжде́ннѡ ѿве́рзꙋ ѹ҆ста̀ моѧ̑ недостѡ́йнаѧ и҆ восхвалю̀ и҆́мѧ твоѐ ст҃о́е, ѻ̓ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ во вѣ́ки вѣкѡ́въ, а҆ми́нь.
</p>

<p>
<font color='gray'>Мл҃тва в҃, тогѡ́жде ст҃а́гѡ.</font>
<br>
<font color='red'><strong><big>Ѿ</big></strong></font> сна̀ воста́въ полꙋ́нощнꙋю пѣ́снь приношꙋ́ ти, сп҃се, и҆ припа́даѧ вопїю́ ти: не да́ждь мѝ ѹ҆снꙋ́ти во грѣхо́внѣй сме́рти, но ѹ҆ще́дри мѧ̀, распны́йсѧ во́лею, и҆ лежа́щаго мѧ̀ въ лѣ́ности ѹ҆скори́въ возста́ви, и҆ спаси́ мѧ въ предстоѧ́нїи и҆ мл҃твѣ, и҆ по снѣ̀ нощнѣ́мъ возсїѧ́й мѝ де́нь безгрѣ́шенъ, хрⷭтѐ бж̃е, и҆ сп҃си́ мѧ.
</p>

<p>
<font color='gray'>Мл҃тва г҃, тогѡ́жде ст҃а́гѡ.</font>
<br>
<font color='red'><strong><big>К</big></strong></font>ъ тебѣ̀, влⷣко человѣколю́бче, ѿ сна̀ воста́въ прибѣга́ю, и҆ на дѣла̀ твоѧ̑ подвиза́юсѧ милосе́рдїемъ твои́мъ, и҆ молю́сѧ тебѣ̀: помозѝ мнѣ̀ на всѧ́кое вре́мѧ, во всѧ́кой ве́щи, и҆ и҆зба́ви мѧ̀ ѿ всѧ́кїѧ мїрскі́ѧ ѕлы́ѧ ве́щи, и҆ дїа́вольскагѡ поспѣше́нїѧ, и҆ спаси́ мѧ, и҆ введѝ въ црⷭтво твоѐ вѣ́чное. Ты́ бо є҆сѝ мо́й сотвори́тель, и҆ всѧ́комꙋ бла́гꙋ промы́сленникъ и҆ пода́тель, ѡ̓ тебѣ́ же всѐ ѹ҆пова́нїе моѐ, и҆ тебѣ̀ сла́вꙋ возсыла́ю, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.
</p>

<p>
<font color='gray'>Мл҃тва д҃, тогѡ́жде ст҃а́гѡ мака́рїа.</font>
<br>
<font color='red'><strong><big>Г</big></strong></font>дⷭи, и҆́же мно́гою твое́ю бл҃гостїю и҆ вели́кими щедро́тами твои́ми, да́лъ є҆сѝ мнѣ̀, рабꙋ̀ твоемꙋ̀, мимоше́дшее вре́мѧ но́щи сеѧ̀ без̾ напа́сти прейтѝ ѿ всѧ́кагѡ ѕла̀ проти́вна: ты̀ са́мъ, влⷣко, всѧ́ческихъ тво́рче, сподо́би мѧ̀ и҆́стиннымъ твои́мъ свѣ́томъ и҆ просвѣще́ннымъ се́рдцемъ твори́ти во́лю твою̀, ны́нѣ и҆ при́снѡ и҆ во вѣ́ки вѣкѡ́въ, а҆ми́нь.</p>

<p><font color='gray'>Мл҃тва є҃, ст҃а́гѡ васі́лїа вели́кагѡ.</font>
<br>
<font color='red'><strong><big>Г</big></strong></font>дⷭи вседержи́телю, бж̃е си́лъ и҆ всѧ́кїѧ пло́ти, въ вы́шнихъ живы́й и҆ на смирє́нныѧ призира́ѧй, сердца́ же и҆ ѹ҆трѡ́бы и҆спытꙋ́ѧй и҆ сокровє́ннаѧ человѣ́кѡвъ ꙗ҆́вѣ предвѣ́дый, безнача́льный и҆ присносꙋ́щный свѣ́те, ѹ҆ негѡ́же нѣ́сть премѣне́нїе, и҆лѝ преложе́нїѧ ѡ̓сѣне́нїе: са́мъ, безсме́ртный цр̃ю̀, прїимѝ молє́нїѧ на̑ша, ꙗ҆̀же въ настоѧ́щее вре́мѧ, на мно́жество твои́хъ щедро́тъ дерза́юще, ѿ скве́рныхъ къ тебѣ̀ ѹ҆сте́нъ твори́мъ: и҆ ѡ̓ста́ви на́мъ прегрѣшє́нїѧ на̑ша, ꙗ҆̀же дѣ́ломъ, и҆ сло́вомъ, и҆ мы́слїю, вѣ́дѣнїемъ, и҆лѝ невѣ́дѣнїемъ согрѣшє́ннаѧ на́ми, и҆ ѡ̓чⷭти ны̀ ѿ всѧ́кїѧ скве́рны пло́ти и҆ дꙋ́ха, и҆ да́рꙋй на́мъ бо́дреннымъ срⷣцемъ и҆ тре́звенною мы́слїю всю̀ настоѧ́щагѡ житїѧ̀ но́щь прейтѝ, ѡ̓жида́ющымъ прише́ствїѧ свѣ́тлагѡ и҆ ꙗ҆вле́ннагѡ днѐ є҆диноро́днагѡ твоегѡ̀ сн҃а, гдⷭа и҆ бг҃а и҆ сп҃са на́шегѡ і҆и҃са хрⷭта̀, во́ньже со сла́вою сꙋдїѧ̀ всѣ́хъ прїи́детъ, комꙋ́ждо ѿда́ти по дѣлѡ́мъ є҆гѡ̀: да не па́дше и҆ ѡ̓блѣни́вшесѧ, но бо́дрствꙋюще и҆ воздви́жени въ дѣ́ланїе ѡ̓брѧ́щемсѧ гото́ви, въ ра́дость и҆ бжⷭтвенный черто́гъ сла́вы є҆гѡ̀ совни́демъ, и҆дѣ́же пра́зднꙋющихъ гла́съ непреста́нный, и҆ неизрече́ннаѧ сла́дость зрѧ́щихъ твоегѡ̀ лица̀ добро́тꙋ неизрече́ннꙋю. Ты́ бо є҆сѝ и҆́стинный свѣ́тъ, просвѣща́ѧй и҆ ѡ̓свѧща́ѧй всѧ́чєскаѧ, и҆ тѧ̀ пое́тъ всѧ̀ тва́рь во вѣ́ки вѣкѡ́въ, а҆ми́нь.</p>

<p><font color='gray'>Мл҃тва ѕ҃, тогѡ́жде ст҃а́гѡ васі́лїа.</font>
<br>
<font color='red'><strong><big>Т</big></strong></font>ѧ̀ бл҃гослови́мъ, вы́шнїй бж̃е и҆ гдⷭи млⷭти, творѧ́щаго при́снѡ съ на́ми вели̑каѧ же и҆ неизслѣ́дѡваннаѧ, сла̑внаѧ же и҆ ѹ҆жа̑снаѧ, и҆́хже нѣ́сть числа̀, пода́вшаго на́мъ со́нъ во ѹ҆покое́нїе не́мощи на́шеѧ, и҆ ѡ̓слабле́нїе трꙋдѡ́въ многотрꙋ́дныѧ пло́ти. бл҃годари́мъ тѧ̀, ꙗ҆́кѡ не погꙋби́лъ є҆сѝ на́съ со беззако́ньми на́шими, но человѣколю́бствовалъ є҆сѝ ѻ̓бы́чно, и҆ въ неча́ѧнїи лежа́щыѧ ны̀ воздви́глъ є҆сѝ, во є҆́же славосло́вити держа́вꙋ твою̀. тѣ́мже мо́лимъ безмѣ́рнꙋю твою̀ бла́гость, просвѣтѝ на́шѧ мы̑сли, ѻ̓чеса̀, и҆ ѹ҆́мъ на́шъ ѿ тѧ́жкагѡ сна̀ лѣ́ности возста́ви: ѿве́рзи на̑ша ѹ҆ста̀, и҆ и҆спо́лни ѧ҆̀ твоегѡ̀ хвале́нїѧ, ꙗ҆́кѡ да возмо́жемъ непоколе́блемѡ пѣ́ти же и҆ и҆сповѣ́датисѧ тебѣ̀, во всѣ́хъ, и҆ ѿ всѣ́хъ сла́вимомꙋ бг҃ꙋ, безнача́льномꙋ ѻ̓ц҃ꙋ̀, со є҆диноро́днымъ твои́мъ сн҃омъ, и҆ всест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.</p>

<p><font color='gray'>Мл҃тва з҃, ко прест҃ѣ́й бцⷣѣ.</font>
<br>
<font color='red'><strong><big>В</big></strong></font>оспѣва́ю бл҃года́ть твою̀, влⷣчце, молю́ тѧ, ѹ҆́мъ мо́й ѡ̓бл҃годатѝ. Стꙋпа́ти пра́вѡ мѧ̀ наста́ви, пꙋте́мъ хрⷭто́выхъ за́повѣдей. Бдѣ́ти къ пѣ́сни ѹ҆крѣпѝ, ѹ҆ны́нїѧ со́нъ ѿгонѧ́ющи. Свѧ́зана плени́цами грѣхопаде́нїй, мольба́ми твои́ми разрѣшѝ, бг҃оневѣ́сто. Въ нощи́ мѧ и҆ во днѝ сохранѧ́й, борю́щихъ вра̑гъ и҆збавлѧ́ющи мѧ̀. Жизнода́телѧ бг҃а ро́ждшаѧ, ѹ҆мерщвле́на мѧ̀ страстьмѝ ѡ̓живѝ. Ꙗ̓́же свѣ́тъ невече́рнїй ро́ждшаѧ, дꙋ́шꙋ мою̀ ѡ̓слѣ́пшꙋю просвѣтѝ. ѽ, ди́внаѧ влⷣчнѧ пала́то, до́мъ дх҃а бж̃твенна менѐ сотворѝ. Врача̀ ро́ждшаѧ, ѹ҆врачꙋ́й дꙋшѝ моеѧ̀ многолѣ́тныѧ стра̑сти. Волнꙋ́ющасѧ жите́йскою бꙋ́рею, ко стезѝ мѧ̀ покаѧ́нїѧ напра́ви. И̓зба́ви мѧ̀ ѻ̓гнѧ̀ вѣ́чнꙋющагѡ, и҆ че́рвїѧ же ѕла́гѡ, и҆ та́ртара. Да мѧ̀ не ꙗ҆ви́ши бѣсѡ́мъ ра́дованїе, и҆́же мнѡ́гимъ грѣхѡ́мъ пови́нника. Но́ва сотвори́ мѧ, ѡ̓бетша́вшаго нечꙋ́вственными, пренепоро́чнаѧ, согрѣшє́нїи. Стра́нна мꙋ́ки всѧ́кїѧ покажи́ мѧ, и҆ всѣ́хъ влⷣкꙋ ѹ҆молѝ. Небє́снаѧ мѝ ѹ҆лꙋчи́ти весє́лїѧ, со всѣ́ми ст҃ы́ми, сподо́би. Прест҃а́ѧ дв҃о, ѹ҆слы́ши гла́съ непотре́бнагѡ раба̀ твоегѡ̀. Стрꙋю̀ дава́й мнѣ̀ слеза́мъ, пречⷭтаѧ, дꙋшѝ моеѧ̀ скве́рнꙋ ѡ̓чища́ющи. Стена̑нїѧ ѿ се́рдца приношꙋ̀ тѝ непреста́ннѡ, ѹ҆се́рдствꙋй, влⷣчце. Моле́бнꙋю слꙋ́жбꙋ мою̀ прїимѝ, и҆ бг҃ꙋ бл҃гоꙋтро́бномꙋ принесѝ. Превы́шшаѧ а҆́гг҃лъ, мїрска́гѡ мѧ̀ превы́шша сли́тїѧ сотворѝ. Свѣтоно́снаѧ сѣ́не нбⷭнаѧ, дꙋхо́внꙋю бл҃года́ть во мнѣ̀ напра́ви. Рꙋ́цѣ воздѣ́ю и҆ ѹ҆стнѣ̀ къ похвале́нїю, ѡ̓скверне́ны скве́рною, всенепоро́чнаѧ. дꙋшетлѣ́нныхъ мѧ̀ па́костей и҆зба́ви, хрⷭта̀ прилѣ́жнѡ ѹ҆молѧ́ющи, є҆мꙋ́же че́сть и҆ поклоне́нїе подоба́етъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.</p>

<p>
<font color='gray'>Мл҃тва и҃, гдⷭꙋ на́шемꙋ і҆и҃сꙋ хрⷭтꙋ̀.</font>
<br>
<font color='red'><strong><big>М</big></strong></font>ногомлⷭтиве и҆ всемлⷭтиве бж̃е мо́й, гдⷭи і҆и҃се хрⷭтѐ, мно́гїѧ ра́ди любвѐ сше́лъ и҆ воплоти́лсѧ є҆сѝ, ꙗ҆́кѡ да сп҃се́ши всѣ́хъ. И̓ па́ки, сп҃се, сп҃си́ мѧ по бл҃года́ти, молю̀ тѧ̀: а҆́ще бо ѿ дѣ́лъ сп҃се́ши мѧ̀, нѣ́сть сѐ бл҃года́ть и҆ да́ръ, но до́лгъ па́че. Е̓́й, мно́гїй въ щедро́тахъ и҆ неизрече́нный въ млⷭти: вѣ́рꙋѧй бо въ мѧ̀, ре́клъ є҆сѝ, ѽ хрⷭтѐ мо́й, жи́въ бꙋ́детъ и҆ не ѹ҆́зритъ сме́рти во вѣ́ки. А̓́ще ѹ҆́бѡ вѣ́ра, ꙗ҆́же въ тѧ̀, сп҃са́етъ ѿча̑ѧнныѧ, сѐ вѣ́рꙋю, сп҃си́ мѧ, ꙗ҆́кѡ бг҃ъ мо́й є҆сѝ ты̀ и҆ созда́тель. Вѣ́ра же вмѣ́стѡ дѣ́лъ да вмѣни́тсѧ мнѣ̀, бж̃е мо́й, не ѡ̓брѧ́щеши бо дѣ́лъ ѿню́дъ ѡ̓правда́ющихъ мѧ̀. Но та̀ вѣ́ра моѧ̀ да довлѣ́етъ вмѣ́стѡ всѣ́хъ, та̀ да ѿвѣща́етъ, та̀ да ѡ̓правди́тъ мѧ̀, та̀ да пока́жетъ мѧ̀ прича́стника сла́вы твоеѧ̀ вѣ́чныѧ. Да не ѹ҆́бѡ похи́титъ мѧ̀ сатана̀, и҆ похва́литсѧ, сло́ве, є҆́же ѿто́ргнꙋти мѧ̀ ѿ твоеѧ̀ рꙋкѝ и҆ ѡ̓гра́ды: но и҆лѝ хощꙋ̀, сп҃си́ мѧ, и҆лѝ не хощꙋ̀, хрⷭтѐ сп҃се мо́й, предварѝ ско́рѡ, ско́рѡ, погибо́хъ: ты́ бо є҆сѝ бг҃ъ мо́й ѿ чре́ва ма́тере моеѧ̀. сподо́би мѧ̀, гдⷭи, ны́нѣ возлюби́ти тѧ̀, ꙗ҆́коже возлюби́хъ и҆ногда̀ то́й са́мый грѣ́хъ, и҆ па́ки порабо́тати тебѣ̀ без̾ лѣ́ности то́щнѡ, ꙗ҆́коже порабо́тахъ пре́жде сатанѣ̀ льсти́вомꙋ. Наипа́че же порабо́таю тебѣ̀, гдⷭꙋ и҆ бг҃ꙋ моемꙋ̀ і҆и҃сꙋ хрⷭтꙋ̀, во всѧ̑ дни̑ живота̀ моегѡ̀: ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.
</p>

<p>
<font color='gray'>Мл҃тва ѳ҃, ко а҆́гг҃лꙋ храни́телю.</font>
<br>
<font color='red'><strong><big>С</big></strong></font>т҃ы́й а҆́гг҃ле, предстоѧ́й ѡ̓каѧ́нной мое́й дꙋшѝ и҆ стра́стной мое́й жи́зни, не ѡ̓ста́ви менѐ грѣ́шнагѡ, нижѐ ѿстꙋпѝ ѿ менє̀ за невоздержа́нїе моѐ. Не да́ждь мѣ́ста лꙋка́вомꙋ де́монꙋ ѡ̓блада́ти мно́ю, наси́льствомъ сме́ртнагѡ сегѡ̀ тѣлесѐ, ѹ҆крѣпѝ бѣ́дствꙋющꙋю и҆ хꙋдꙋ́ю мою̀ рꙋ́кꙋ и҆ наста́ви мѧ̀ на пꙋ́ть сп҃се́нїѧ. Е̓́й, ст҃ы́й а҆́гг҃ле бж̃їй, храни́телю и҆ покрови́телю ѡ̓каѧ́нныѧ моеѧ̀ дꙋшѝ и҆ тѣ́ла, всѧ̑ мнѣ̀ простѝ, є҆ли́кими тѧ̀ ѡ̓скорби́хъ во всѧ̑ дни̑ живота̀ моегѡ̀, и҆ а҆́ще что̀ согрѣши́хъ въ преше́дшꙋю но́щь сїю̀, покры́й мѧ̀ въ настоѧ́щїй де́нь, и҆ сохрани́ мѧ ѿ всѧ́кагѡ и҆скꙋше́нїѧ проти́внагѡ, да не въ ко́емъ грѣсѣ̀ прогнѣ́ваю бг҃а, и҆ моли́сѧ за мѧ̀ ко гдⷭꙋ, да ѹ҆тверди́тъ мѧ̀ въ стра́сѣ свое́мъ, и҆ досто́йна пока́жетъ мѧ̀ раба̀ своеѧ̀ бл҃гости, а҆ми́нь.
</p>

<p>
<font color='gray'>Мл҃тва і̃, ко прест҃ѣ́й бцⷣѣ.</font>
<br>
<font color='red'><strong><big>П</big></strong></font>рест҃а́ѧ влⷣчце моѧ̀ бцⷣе, ст҃ы́ми твои́ми и҆ всеси́льными мольба́ми, ѿженѝ ѿ менє̀ смире́ннагѡ и҆ ѡ̓каѧ́ннагѡ раба̀ твоегѡ̀ ѹ҆ны́нїе, забве́нїе, неразꙋ́мїе, нерадѣ́нїе, и҆ всѧ̑ сквє́рнаѧ, лꙋка̑ваѧ, и҆ хꙋ̑льнаѧ помышлє́нїѧ ѿ ѡ̓каѧ́ннагѡ моегѡ̀ срⷣца и҆ ѿ помраче́ннагѡ ѹ҆ма̀ моегѡ̀: и҆ погасѝ пла́мень страсте́й мои́хъ, ꙗ҆́кѡ ни́щъ є҆́смь и҆ ѡ̓каѧ́ненъ. И̓ и҆зба́ви мѧ̀ ѿ мно́гихъ и҆ лю́тыхъ воспомина́нїй и҆ предпрїѧ́тїй, и҆ ѿ всѣ́хъ дѣ́йствъ ѕлы́хъ свободи́ мѧ. Ꙗ̓́кѡ бл҃гослове́нна є҆сѝ ѿ всѣ́хъ родѡ́въ, и҆ сла́витсѧ пречⷭтно́е и҆́мѧ твоѐ во вѣ́ки вѣкѡ́въ, а҆ми́нь.
</p>

<p>
<font color='gray'>Моли́твенное призыва́нїе ст҃а́гѡ, и҆́мѧ кото́рагѡ но́сиши.</font>
<br>
<font color='red'><strong><big>М</big></strong></font>
олѝ бг҃а ѡ̓ мнѣ̀, ст҃ы́й ѹ҆го́дниче бж̃їй
<font color='red'> (и҆́м҃рекъ)</font>,
 ꙗ҆́кѡ а҆́зъ ѹ҆се́рднѡ къ тебѣ̀ прибѣга́ю, ско́ромꙋ помо́щникꙋ и҆ мл҃твенникꙋ ѡ̓ дꙋшѣ̀ мое́й.
</p>

<p>
<font color='gray'>Пѣ́снь прест҃ѣ́й бцⷣѣ.</font>
<br>
<font color='red'><strong><big>Б</big></strong></font>
цⷣе дв҃о, ра́дꙋйсѧ, бл҃года́тнаѧ мр̃і́е, гдⷭь съ тобо́ю: бл҃гослове́нна ты̀ въ жена́хъ и҆ бл҃гослове́нъ пло́дъ чре́ва твоегѡ̀, ꙗ҆́кѡ сп҃са родила̀ є҆сѝ дꙋ́шъ на́шихъ.
</p>

<p>
<font color='gray'>Тропа́рь крестꙋ̀ и҆ мл҃тва за ѻ̓те́чество.</font>
<br>
<font color='red'><strong><big>С</big></strong></font>п҃си, гдⷭи, лю́ди твоѧ̑, и҆ бл҃гословѝ достоѧ́нїе твоѐ, побѣ̑ды правосла̑внымъ хрⷭтїа́нѡмъ на сопроти̑вныѧ да́рꙋѧ, и҆ твоѐ сохранѧ́ѧ кресто́мъ твои́мъ жи́тельство.
</p>

<p>
<font color='gray'>Мл҃тва ѡ̓ живы́хъ.</font>
<br>
<font color='red'><strong><big>С</big></strong></font>п҃сѝ, гдⷭи, и҆ поми́лꙋй ѻ̓тца̀ моего̀ дꙋхо́внаго
<font color='red'> (и҆́м҃рекъ)</font>, роди́телей мои́хъ
<font color='red'> (и҆́м҃рекъ)</font>, сро́дникѡвъ
<font color='red'> (и҆́м҃рекъ)</font>, нача́льникѡвъ, наста́вникѡвъ, бл҃годѣ́телей
<font color='red'> (и҆́м҃рекъ)</font> и҆ всѣ́хъ правосла́вныхъ хрⷭтїа́нъ.
</p>
   
<p>
<font color='gray'>Мл҃тва ѡ̓ ѹ҆со́пшихъ.</font>
<br>
<font color='red'><strong><big>Ѹ҆</big></strong></font>
поко́й, гдⷭи, дꙋ́шы ѹ҆со́пшихъ ра̑бъ твои́хъ: роди́телей мои́хъ, сро́дникѡвъ, бл҃годѣ́телей
<font color='red'> (и҆́м҃рекъ)</font>
, и҆ всѣ́хъ правосла́вныхъ хрⷭтїа́нъ, и҆ простѝ и҆̀мъ всѧ̑ согрѣшє́нїѧ вѡ́льнаѧ и҆ невѡ́льнаѧ, и҆ да́рꙋй и҆̀мъ црⷭтвїе нбⷭное.
</p>
   

<p>
<font color='red'><strong><big>Д</big></strong></font>
осто́йно є҆́сть ꙗ҆́кѡ вои́стиннꙋ бл҃жи́ти тѧ̀, бцⷣꙋ, приснобл҃же́ннꙋю и҆ пренепоро́чнꙋю и҆ мт҃рь бг҃а на́шегѡ: чⷭтнѣ́йшꙋю херꙋві̑мъ и҆ сла́внѣйшꙋю без̾ сравне́нїѧ серафі̑мъ, без̾ и҆стлѣ́нїѧ бг҃а сло́ва ро́ждшꙋю, сꙋ́щꙋю бцⷣꙋ тѧ̀ велича́емъ.
</p>

<p>
<font color='red'>Сла́ва, и҆ ны́нѣ.</font>
</p>

<p>
<font color='red'><strong><big>Г</big></strong></font>дⷭи, поми́лꙋй.
<font color='red'> Три́жды.</font>
</p>
   
<p>
<font color='red'><strong><big>Г</big></strong></font>
дⷭи і҆и҃се хрⷭтѐ, сн҃е бж̃їй, мл҃твъ ра́ди пречⷭтыѧ твоеѧ̀ мт҃ре, прпⷣбныхъ и҆ бг҃оно́сныхъ ѻ̓тє́цъ на́шихъ и҆ всѣ́хъ ст҃ы́хъ, поми́лꙋй на́съ. А̓ми́нь.
</p>
  